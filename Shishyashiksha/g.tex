\chapter{शिष्यशिक्षा}

\section{शिष्यस्य नियमाः ।}

अग्नीन्धनं भैक्षचर्यामधःशय्यां गुरोर्हितम् ।\\[-2mm]
आसमावर्तनात्कुर्यात्कृतोपनयनो द्विजः ॥१०८॥\\
सेवेतेमांस्तु नियमान्ब्रह्मचारी गुरौ वसन् ।\\[-2mm]
सन्नियम्येन्द्रिग्रामं तपोवृद्ध्यर्थमात्मनः ॥१७५॥\\
नित्यं स्नात्वा शुचिः कुर्याद्देवर्षिपितृतर्पणम् ।\\[-2mm]
देवताभ्यर्चनं चैव समिदाधानमेव च ॥१७६॥\\
वर्जयेन्मधु मांसं च गन्धं माल्यं रसान्स्त्रियः।\\[-2mm]
शुक्तानि यानि सर्वाणि प्राणिनां चैव हिंसनम् ॥१७६॥\\
अभ्यङ्गमञ्जनं चाक्ष्णोरुपानच्छत्रधारणम् ।\\[-2mm]
कामं क्रोधं च लोभं च नर्तनं गीतवादनम्॥१७७॥\\
द्यूतञ्च जनवादं च परिवादं तथानृतम् ।\\[-2mm]
स्त्रीणां च प्रेक्षणालम्भमुपघातं परस्य च ॥१७९॥\\
एकः शयीत सर्वत्र न रेतः स्कन्दयेत्क्वचित् ।\\[-2mm]
कामाद्धि स्कन्दयन्रेतो हिनस्ति व्रतमात्मनः ॥१८०॥\\
उदकुंभं सुमनसो गोशकृन्मृत्तिकाकुशान् ।\\[-2mm]
आहरेद्यावदर्थानि भैक्षं चाहरहश्चरेत् ॥१८२॥\\
वेदयज्ञैरहीनानां प्रशस्तानां स्वकर्मसु ।\\[-2mm]
ब्रह्मचार्याहरेद्भैक्षं गृहेभ्यःप्रयतोऽन्वहम् ॥१८३॥\\
गुरोः कुले न भिक्षेत न ज्ञातिकुलबंधुषु ।\\[-2mm]
अलाभे त्वन्यगेहानां पूर्वं पूर्वं विवर्जयेत् ॥१८४॥\\
सर्वं वापि चरेद्ग्रामं पूर्वोक्तानामसम्भवे ।\\[-2mm]
नियम्य प्रयतो वाचमभिशस्तांस्तु वर्जयेत् ॥१८५॥\\
दूरादाह्त्य समिधः संनिदध्याद्विहायसि ।\\[-2mm]
सायंप्रातश्च जुहुयात्ताभिरग्निमतन्द्रितः ॥१८६॥\\
चोदितो गुरुणा नित्यमप्रचोदित एव वा ।\\[-2mm]
कुर्यादध्ययने यत्नमाचार्यस्य हितेषु च ॥१९१॥\\
ब्रह्मारम्भेऽवसाने च पादौ ग्राह्यौ गुरोः सदा ।\\[-2mm]
संहत्य हस्तावध्येयं स हि ब्रह्मांजलिः स्मृतः ॥७१॥\\
व्यत्यस्तपाणिना कार्यमुपसंग्रहणं गुरोः ।\\[-2mm]
 सव्येन सव्यः स्प्रष्टव्यो दक्षिणेन च दक्षिणः ॥७२॥\\
अभिवादनशीलस्य नित्यं वृद्धोपसेविनः ।\\[-2mm]
चत्वारि तस्य वर्धन्ते आयुर्विद्या यशो बलम् ॥१२१॥\\
लौकिकं वैदिकं वापि तथाध्यात्मिकमेव च ।\\[-2mm]
आददीत यतो ज्ञानं तं पूर्वमभिवादयेत् ॥११७॥\\
अध्येष्यमाणस्त्वाचान्तो यथाशास्त्रमुदङ्मुखः ।\\[-2mm]
ब्रह्मांजलिकृतोऽध्याप्यो लघुवासा जितेन्द्रियः ॥७०॥\\
ब्रह्मणः प्रणवं कुर्यादादावन्ते च सर्वदा ।\\[-2mm]
स्रवत्यनोङ्कृतं पूर्वं पुरस्ताच्च विशीर्यति ॥७४॥\\
पादप्रक्षालनं स्नानमभ्यङ्गं दन्तधावनम् ।\\[-2mm]
मूत्रं निष्ठीवनं क्षौरं शयनं स्त्रीनिषेवनम् ॥८५॥\\
वीरासनं सुदुर्वाक्यं शासनं हास्यरोदनम् ।\\[-2mm]
केशमोचनमुष्णीषं कञ्चुकं नग्नतां तथा ॥८६॥\\
पादप्रसारणं वादं कलहं दूषणं प्रिये ।\\[-2mm]
अङ्गभङ्गाङ्गवाद्यादिकरास्फालनधूननम् ॥८७॥\\
द्यूतकौतुकमल्लादियुद्धतृत्यादि चाम्बिके ।\\[-2mm]
गुरुयोगिमहासिद्धिपीठक्षेत्राश्रमेषु च ।\\[-2mm]
नाचरेदाचरन्मोहाद्देवताशापमाप्नुयात् ॥८८॥\\
स्थानान्तरगताचार्ये व्यसने विषमे स्तिथे ।\\[-2mm]
श्रीगुरुं न त्यजेत् क्वापि तदादिष्टो व्रजेत् प्रिये ॥१००॥\\
पश्चात्पदेन निर्गच्छेन्नमस्कृत्य गुरोर्गृहात् ।\\[-2mm]
एकासने नोपविशेद् गुरुणा तत्समैः सह ॥१०६॥\\
न विशेदासने देवि देवतागुरुसन्निधौ ।\\[-2mm]
गुरोः सिंहासनं देयं ज्येष्ठानामुत्तमासनम् ।\\[-2mm]
देश्यासनं कनिष्ठानामितरेशां समासनम् ॥१०७॥\\
रिक्तहस्तश्च नोपेयाद्राजानं देवतां गुरुम् ।\\[-2mm]
फलपुष्पाम्बरादीनि यथाशक्त्या समर्पयेत् ॥१२०॥\\ 
नीचं शय्यासनं चास्य सर्वदा गुरुसन्निधौ ।\\[-2mm]
गुरोस्तु चक्षुर्विषये न यथेष्टासनो भवेत् ॥१९८॥\\
नोदाहरेदस्य नाम परोक्षमपि केवलम् ।\\[-2mm]
न चैवास्यानुकुर्वीत गतिभाषितचेष्टितम् ॥१९९॥\\
शय्यासनेऽध्याचरिते श्रेयसा न समाविशेत् ।\\[-2mm]
शय्यासनस्थश्चैवैनं प्रत्युत्थायाभिवादयेत् ॥११९॥\\
गुरोर्यत्र परीवादो निन्दा वापि प्रवर्तते ।\\[-2mm]
कर्णौ तत्र पिधातव्यौ गन्तव्यं वा ततोऽन्यतः ॥२००॥\\
परीवादात्खरो भवति श्वा वै भवति निन्दकः ।\\[-2mm]
परिभोक्ता कृमिर्भवति कीटो भवति मत्सरी ॥२०१॥\\
दूरस्थो नार्चयेदेनं न क्रुद्धो नान्तिके स्त्रियाः ।\\[-2mm]
यानासनस्थश्चैवैनमवरुह्याभिवादयेत् ॥२०२॥\\
गुरोर्गुरौ सन्निहिते गुरुवद्वृत्तिमाचरेत् ।\\[-2mm]
न चानिसृष्टो गुरुणा स्वान्गुरूनभिवादयेत् ॥२०५॥\\

\section{गुरुशुश्रूषणविधिः ।}

शरीरं चैव वाचं च बुद्धीन्द्रियमनांसि च ।\\[-2mm]
नियम्य प्राञ्जलिस्तिष्ठेद्वीक्षमाणो गुरोर्मुखम् ॥१९२॥\\
नित्यमुद्धृतपाणिः स्यात्साध्वाचारः सुसंयुतः ।\\[-2mm]
आस्यतामिति चोक्तः सन्नासीताभिमुखं गुरोः ॥१९३॥\\
हीनान्नवस्त्रवेषः स्यात्सर्वदा गुरुसन्निधौ ।\\[-2mm]
उत्तिष्ठेत्प्रथमं चास्य चरमं चैव संविशेत् ॥१९४॥\\
प्रतिश्रवणसंभाषे शयानो न समाचरेत् ।\\[-2mm]
नासीनो न च भुञ्जानो न तिष्ठन्न पराङ्मुखः ॥१९५॥\\
आसीनस्य स्थितः कुर्यादभिगच्छंस्तु तिष्ठतः ।\\[-2mm]
प्रत्युद्गम्य त्वाव्रजतः पश्चाद्धावंस्तु धावतः ॥१९६॥\\
पराङ्मुखस्याभिमुखो दूरस्थस्यैत्य चान्तिकम् ।\\[-2mm]
प्रणम्य तु शयानस्य निदेशे चैव तिष्ठतः ॥१९७॥\\
प्रतिवातेऽनुवाते च नासीत गुरुणा सह ।\\[-2mm]
असंश्रवे चैव गुरोर्न किञ्चिदपि कीर्तयेत् ॥२०३॥\\
भाषणं पाठनं गानं भोजनं शयनादिकम् ।\\[-2mm]
अनादिष्टो न कुर्वीत न चावन्दनपूर्वकम् ॥\\
यथा खनन्खनित्रेण नरो वार्यधिगच्छति ।\\[-2mm]
तथा गुरुगतां विद्यां शुश्रूषुरधिगच्छति॥२१८॥\\
गुरूक्तं परुषं वाक्यमाशिषं परिचिन्तयेत् ।\\[-2mm]
तेन सन्ताडितो वापि प्रसादमिति संस्मरेत् ॥५४॥\\
गुरुकार्ये स्वयं शक्तो नापरं प्रेषयेत् प्रिये ।\\[-2mm]
बहुभृत्यपरैर्भृत्यैः सहितोऽप्यतिभक्तिमान् ॥९२॥\\
अभिमानो न कर्तव्यो जातिविद्याधनादिभिः ।\\[-2mm]
सर्वदा सेवयेत् नित्यं शिष्यः श्रीगुरुसन्निधौ ॥९४॥\\
सामान्यतो निषिञ्च तद्गुरोर्यदि सन्निधौ ।\\[-2mm]
आचरेत्तस्य सर्वस्य दोषः कोटिगुणो भवेत् ॥९७॥\\
गोब्राह्मणवधं कृत्वा यत् पापं समवाप्नुयात् ।\\[-2mm]
तत् पापं समवाप्नोति गुर्वग्रेऽनृतभाषणात् ॥९९॥\\
शक्तिच्छायां सुरच्छायां गुरुच्छायां न लङ्घयेत् ।\\[-2mm]
न तेषु कुर्यात् स्वच्छायां न स्वपेद्गुरु सन्निधौ ॥१०२॥\\
आसमाप्तेः शरीरस्य यस्तु शुश्रूषते गुरुम्।\\[-2mm]
स गच्छत्यञ्जसा विप्रो ब्रह्मणः सद्म शाश्वतम् ॥२४४॥\\
कर्मणा मनसा वाचा नित्यमाराधयेद्गुरुम् ।\\[-2mm]
दीर्घदण्डं नमस्कुर्यान्निर्लज्जो गुरुसन्निधौ ॥\\
शरीरमर्थं प्राणांश्च सद्गुरुभ्यो निवेदयेत् ।\\[-2mm]
आत्मानमपि दास्याय वैदेहो जनको यथा ॥\\
अप्रियस्य हास्यस्य नावकाशो  गुरोः परः ।\\[-2mm]
न नियोग परं ब्रूयात् गुरोराज्ञां विभावयेत् ॥\\
मनसा कर्मणा वाचा गुरोः क्रोधं न कारयेत् ॥\\
तस्य क्रोधेन दह्यन्ते ह्यायुः श्रीर्ज्ञानसत्क्रियाः ।\\[-2mm]
श्रेयोर्थी चेन्नरो धीमान्न मिथ्याचारमाचरेत् ॥\\
गुरोर्हितं प्रियं कुर्याद् आदिष्टो वा न वा सदा ॥\\
सर्वदेवात्मकश्चासौ सर्वमन्त्रमयो गुरुः ।\\[-2mm]
तस्मात्सर्वप्रयत्नेन तस्याज्ञां शिरसा वहेत् ॥\\
गुरावतुष्टेऽतुष्टाः स्युस्सर्वे देवा द्विजोत्तमाः ।\\[-2mm]
तुष्टे तुष्टा यतस्तस्मात्सर्वदेवमयो गुरुः ॥\\

\section{शिष्यलक्षणम् ।}

विप्रः षड्गुणयुक्तश्चेदभक्तो न प्रशस्यते ।\\[-2mm]
म्लेच्छोऽपि गुणहीनोऽपि भक्तिमान् शिष्य उच्यते ॥२८॥\\
शरीरमर्थं प्राणांश्च सद्गुरुभ्यो निवेद्य यः ।\\[-2mm]
गुरुभ्यः शिक्षयते योगं शिष्य इत्यभिधीयते ॥\\
गुरुभक्तिविहीनस्य तपो विद्या कुलं व्रतम् ।\\[-2mm]
सर्वं नश्यति तत्रैव भूषणं लोकरञ्जनम् ॥२९॥\\
गुरुभक्त्यग्निना सम्यग्दग्धदुर्मतिकल्मषः ।\\[-2mm]
श्वपचोऽपि परैः पूज्यो विद्वानपि न नास्तिकः ॥३०॥\\
इमं लोकं मातृभक्त्या पितृभक्त्या तु मध्यमम् ।\\[-2mm]
गुरुशुश्रूषया त्वेवं ब्रह्मलोकं समश्नुते ॥२३३॥\\
अहिंसका दयावन्तो नित्यमुद्युक्तचेतसः ।\\[-2mm]
अमानिनो बुद्धिमन्तस्त्यक्तस्पर्धाः प्रियंवदाः ॥\\
ऋजवो मृदवः स्वच्छा विनीताः स्थिरचेतसः ।\\[-2mm]
शौचाचारसमायुक्ता गुरुभक्ता द्विजातयः ॥\\
एवं कृतसमीपेता वाङ्मनः कार्यकर्मभिः ।\\[-2mm]
शोध्या बोध्या यथान्यायम् इति शास्त्रेषुनिर्णयः ॥\\

\section{गुरुभक्तिः ।}

धर्मार्थकामैः किन्तस्य मोक्ष एव करे स्थितः ।\\[-2mm]
सर्वार्थैः श्रीगुरो देवि यस्य भक्तिः सदा स्थिरा ॥३१॥\\
यस्य देवे परा भक्तिर्यथा  देवे तथा गुरौ ।\\[-2mm]
तस्य ते कथिता ह्यर्थाः प्रकाशन्ते महात्मनः ॥३३॥\\
गुरुभक्त्या यथा देवि प्राप्यन्ते सर्वसिद्धयः ।\\[-2mm]
यज्ञदानतपस्तीर्थव्रताद्यैर्न तथा प्रिये ॥३६॥\\
भोगमोक्षार्थिनां ब्रह्मविष्णवीशपदकाङ्क्षिणाम्।\\[-2mm]
भक्तिरेव गुरौ देवि नान्यः पन्था इति श्रुतिः ॥४०॥\\
गुरुं न मर्त्यं बुध्येत यदि बुध्येत तस्य हि ।\\[-2mm]
न कदाचिद्भवेत् सिद्धिर्मन्त्रैर्वा देवतार्चनैः ॥४६॥\\
तावद् भ्रमन्ति संसारे सर्वदुःखमलीमसाः ।\\[-2mm]
न भवेत् सद्गुरौ भक्तिर्यावद्देवेशि देहिनाम् ॥१६॥\\
तावदाराधयेच्छिष्यः प्रसन्नोऽसौ यदा भवेत् ।\\[-2mm]
गुरौ प्रसन्ने शिष्यस्य सद्यः पापक्षयो भवेत् ॥२०॥\\
क्षीयन्ते सर्वपापानि वर्धन्ते पुण्यराशयः ।\\[-2mm]
सिध्यन्ति सर्वकार्याणि गुरुशुश्रूषया प्रिये ॥६७॥\\
भक्त्या वित्तानुसारेण गुरुमुद्दिश्य यत्कृतम् ।\\[-2mm]
अल्पे महति वा तुल्यं पुण्यमाढ्यदरिद्रयोः ॥६९॥\\
सर्वस्वमपि यो दद्याद् गुरौ भक्तिविवर्जितः ।\\[-2mm]
शिष्यो न फलमाप्नोति भक्तिरेव हि कारणम् ॥७०॥\\
भक्त्या तुष्टेन गुरुणा यः प्रदिष्टः कृपालुना ।\\[-2mm]
कर्ममुक्तो भवेच्छिष्यो भुक्तिमुक्त्योः स भाजनम् ॥२३॥\\
शिष्येणापि तथा कार्यं यथा सन्तोषितो गुरुः ।\\[-2mm]
प्रियं कुर्याच्च देवेशि मनोवाक्कायकर्मभिः ॥२४॥\\
मुनिभ्यः पन्नगेभ्यश्च सुरेभ्यः शापतोऽपि च ।\\[-2mm]
कालमृत्युभयाद्वापि गुरू रक्षति पार्वति ॥\\
धन्या माता पिता धन्यो धन्या वंशा जना अपि ।\\[-2mm]
धन्या च वसुधा यत्र गुरुभक्तः प्रजायते ॥\\

\section{शिष्यपरीक्षा ।}

ज्ञानेन क्रियया वापि गुरुः शिष्यं परीक्षयेत् ।\\[-2mm]
संवत्सरं तदर्धं वा तदर्धं वा प्रयत्नतः ॥१९॥\\
उत्तमांश्चाधमे कुर्यान्नीचानुत्तमकर्मणि ।\\[-2mm]
प्राणद्रव्यप्रणामाद्यैरादेशैश्च स्वयं समैः ॥२०॥\\
आकृष्टस्ताडितो वापि यो विषादं न याति च ।\\[-2mm]
गुरुः कृपां करोतीति मुदा सञ्चिन्तयेत् सदा ॥२२॥\\
श्रीगुरोः स्मरणे चापि कीर्तने दर्शनेऽपि च ।\\[-2mm]
वन्दने परिचर्यायामाह्वाने प्रेषणे प्रिये ॥२३॥\\
आनन्दकम्परोमाञ्चस्वरनेत्रादिविक्रियाः ।\\[-2mm]
येषां स्युस्तेऽत्र योग्याश्च दीक्षासंस्कारकर्मणि ॥२४॥\\
आदिमध्यावसानेषु योग्याः शक्तिनिपातिताः।\\[-2mm]
अधमा मध्यमाः श्रेष्ठाः शिष्या देवि प्रकीर्तिताः ॥२७॥\\
आदौ भक्तिर्भवेद्देवि दीक्षार्थं समुदन्ति ये ।\\[-2mm]
पुनर्विपुलहृष्टास्ते आदियोग्या इतीरिताः ॥२८॥\\
दीक्षासमयसम्प्राप्ता ज्ञानविज्ञानवर्जिताः ।\\[-2mm]
भक्त्या प्रध्वस्तपर्याया मध्ययोग्याश्च ते स्मृताः ॥२९॥\\
आदौ भक्तिविहीना ये मध्यभक्तास्तु ये नराः ।\\[-2mm]
अन्तप्रवृद्धभक्ताश्च अन्तयोग्या भवन्ति ते ।\\[-2mm]
उत्तमज्ञानसंज्ञांश्चेत्युपदेशस्त्रिधा प्रिये ॥३०॥\\

\section{गुरोर्नियमाः ।}

उपनीय गुरुः शिष्यं शिक्षयेच्छौचमादितः ।\\[-2mm]
आचारमग्निकार्यं च संध्योपासनमेव च ॥६९॥\\
अध्येष्यमाणं तु गुरुर्नित्यकालमतन्द्रितः ।\\[-2mm]
अधीष्व भो इति ब्रूयाद्विरामोऽस्त्विति चारभेत् ॥७३॥\\
आचार्यपुत्रः शुश्रूषुर्ज्ञानदो धार्मिकः शुचिः ।\\[-2mm]
आप्तः शक्तोर्थदः साधुः स्वोऽध्याप्या दश धर्मतः ॥१०९॥\\
नापृष्टः कस्यचिद् ब्रूयान्न चान्यायेन पृच्छतः ।\\[-2mm]
जानन्नपि हि  मेधावी जडवल्लोक ते न आचरेत् ॥११०॥\\
अधर्मेण च यः प्राह यश्चाधर्मेण पृच्छति ।\\[-2mm]
तयोरन्यतरः प्रैति विद्वेषं वाधिगच्छति ॥१११॥\\
सच्छिष्यायातिभक्ताय यज्ज्ञानमुपदिश्यते ।\\[-2mm]
तज्ज्ञानं तत्तु शास्त्रार्थं तद्विदध्यादखण्डितम्॥१६॥\\
असच्छिष्येष्वभक्तेषु यज्ज्ञानमुपदिश्यते ।\\[-2mm]
तत् प्रयात्यपवित्रत्वं गोक्षीरं श्वघृतादिव ॥१७॥\\
धर्मार्थो यत्र न स्यातां शुश्रूषा वापि तद्विधा ।\\[-2mm]
तत्र विद्या न वक्तव्या शुभं बीजमिवोषरे ॥\\
विद्ययैव समं कामं भर्तव्यं ब्रह्मवादिना।\\[-2mm]
आपद्यपि हि घोरायां न त्वेनामिरिणो वपेत् ॥\\
उपनीय तु यः शिष्यं वेदमध्यापयेद्द्विजः ।\\[-2mm]
सकल्पं सरहस्यं च तमाचार्यं प्रचक्षते ॥१४०॥\\
स्वयमाचरते शिष्यान् आचारे स्थापयत्यपि ।\\[-2mm]
आचिनोतीह शास्त्रार्थान् आचार्यस्तेन कथ्यते
एकदेशं तु वेदस्य वेदाङ्गान्यपि वा पुनः ।\\[-2mm]
योऽध्यापयति वृत्त्यर्थमपाध्यायः स उच्यते ॥१४१॥\\
निषेकादीनि कर्माणि यः करोति यथाविधि ।\\[-2mm]
संभावयति चान्नेन स विप्रो गुरुरुच्य्ते ॥१४२॥\\
अल्पं वा बहु वा यस्य श्रुतस्योपकरोति यः ।\\[-2mm]
तमपीह गुरुं विद्याच्छ्रुतोपक्रियया तया ॥१४९॥\\
धनेच्छाभयलोभाद्यैरयोग्यं यदि दीक्षयेत् ।\\[-2mm]
देवताशापमाप्नोति कृतञ्च निष्फलं भवेत् ॥१८॥\\

\section{गुरुपरीक्षा ।}

स्वयं वेद्ये परे तत्त्वे स्वात्मानं वेत्ति निश्चलः ।\\[-2mm]
आत्मनोऽनुग्रहो नास्ति परस्यानुग्रहः कथम् ॥११९॥\\
ब्रह्माकारं मनोरूपं प्रत्यक्षं स्वतनुस्थितम् ।\\[-2mm]
यो न जानाति चान्यस्य कथं मोक्षं ददात्यसौ ॥१२०॥\\
विद्धस्तु वेधयेद्देवि नाविद्धो वेधको भवेत् ।\\[-2mm]
मुक्तस्तु मोचयेद् बद्धं न मुक्तो मोचकः कथम् ॥१२४॥\\
अभिज्ञश्चोद्धरेन्मूर्खं न मूर्खो मूर्खमुद्धरेत् ।\\[-2mm]
शिलां सन्तारयेन्नौर्हि किं शिला तारयेच्छिलाम् ॥१२५॥\\
तत्त्वहीनं गुरुं लब्ध्वा केवलं भवतत्परः ।\\[-2mm]
इहामुत्र फलं किञ्चित् स नरो नाप्नुयात् प्रिये ॥१२६॥\\
श्रीगुरुं लक्षणोपेतं संशयच्छेदकारकम् ।\\[-2mm]
लब्ध्वा ज्ञानप्रदं देवि न गुर्वन्तरमाश्रयेत् ॥१३०॥\\
अनभिज्ञं गुरुं प्राप्य सदा संशयकारकम् ।\\[-2mm]
गुर्वन्तरन्तु गत्वा स नैतद्दोषेण लिप्यते ॥१३१॥\\
मधुलुब्धो यथा भृङ्गः पुष्पात् पुष्पान्तरं व्रजेत् ।\\[-2mm]
ज्ञानलुब्धस्तथा शिष्यः गुरोगुर्वन्तरं व्रजेत् ॥१३२॥\\
पञ्चैते कार्यभूताः स्युः कारणं बोधको भवेत् ।\\[-2mm]
पूर्णाभिषेककर्ता यो गुरुस्तस्यैव पादुका ।\\[-2mm]
पूजनीया महेशानि बहुत्वेऽपि न संशयः॥१२९॥\\
शिष्योऽपि लक्षणैरेतैः कुर्याद् गुरुपरीक्षणम् ।\\[-2mm]
आनन्दाद्यैर्जपस्तोत्रध्यानहोमार्चनादिषु ॥२५॥\\
ज्ञानोपदेशसामर्थ्यं मन्त्रसिद्धिमपीश्वरि ।\\[-2mm]
वेधकत्वं परिज्ञाय शिष्यो भूयान्न चान्यथा ॥२६॥\\
ज्ञानहीनो गुरुंमन्यो मिथ्यावादी विडम्बकः ।\\[-2mm]
स्वविश्रान्तिं न जानाति परशान्तिं करोति किम् ॥\\
स्वयं तरितुमक्षमः परान्निस्तारयेत्कथम् ।\\[-2mm]
दूरे तं वर्जयेत् प्राज्ञो धीरमेव समाश्रयेत् ॥	

\section{गुरुलक्षणानि ।}

गुरवो बहवः सन्ति वेदशास्त्रादिपारगाः ।\\[-2mm]
दुर्लभोऽयं गुरुर्देवि परतत्त्वार्थपारगः ॥१०५॥\\
गुरवो बहवः सन्ति आत्मनोऽन्यप्रदा भुवि ।\\[-2mm]
दुर्लभोऽयं गुरुर्देवि लोकेष्वात्मप्रकाशकः ॥१०६॥\\
गुरवो बहवः सन्ति कुमन्त्रौषधिवेदिनः ।\\[-2mm]
निगमागमशास्त्रोक्तमन्त्रज्ञो  दुर्लभो भुवि ॥१०७॥\\
गुरवो बहवः सन्ति शिष्यवित्तापहारकाः ।\\[-2mm]
दुर्लभोऽयं गुरुर्देवि शिष्यदुःखापहारकः ॥१०८॥\\
वर्णाश्रमकुलाचारनिरता बहवो भुवि ।\\[-2mm]
सर्वसङ्कल्पहीनो यः स गुरुर्देवि दुर्लभः ॥१०९॥\\

पाशबद्धः पशुर्ज्ञेयः पाशमुक्तो महेश्वरः ।\\[-2mm]
तस्मात् पाशहरो यस्तु स गुरुः परमो मतः ॥११॥\\ 
मूलादिब्रह्मरन्ध्रान्तसप्ताम्भोजदलेषु च ।\\[-2mm]
जीवाचारफलं वेत्ति स गुरुर्नापरः प्रिये ॥१४॥\\
शिवादिगुरुपर्यन्तं पारम्पर्यक्रमेण यः ।\\[-2mm]
अवाप्ततत्त्वसम्भारः स गुरुर्नापरः प्रिये ॥१५॥\\
येन वा दर्शिते तत्त्वे तत्क्षणात्तन्मयो भवेत् ।\\[-2mm]
मन्यते मुक्तमात्मानं स गुरुर्नापरः प्रिये ॥१६॥\\
ये दत्वा सहजानन्दं दरन्तीन्द्रियजं सुखम् ।\\[-2mm]
सेव्यास्ते गुरवः शिष्यैरन्ये त्याज्याः प्रतारकाः ॥१७॥\\
संसारभयभीतस्य शिष्यस्य गुरुरादरात् ।\\[-2mm]
व्रतोपवासनियमैर्नियन्ता स गुरुर्मतः ॥१८॥\\
यः प्रसन्नः क्षणार्धेन मोक्षलक्ष्मीं प्रयच्छति ।\\[-2mm]
दुर्लभं तं विजानीयाद् गुरुं संसारतारकम् ॥१९॥\\
यः क्षणेनात्मसामर्थ्यं स्वशिष्याय ददाति हि ।\\[-2mm]
क्रियायासादिरहितं स गुरुर्देवदुर्लभः ॥१००॥\\
यः सद्यः प्रत्ययकरं सुलभञ्चात्मसौख्यदम् ।\\[-2mm]
ज्ञानोपदेशं कुरुते स गुरुर्देवदुर्लभः ॥१०१॥\\
द्वीपाद्द्वीपान्तरं देवि सञ्चरेद्यथा तथा ।\\[-2mm]
यो दद्यात्स गुरुर्ज्ञानमभ्यासादिविवर्जितम् ॥१०२॥\\
क्षुधितस्य यथा तृप्तिराहारादाशु जायते ।\\[-2mm]
तथोपदेशमात्रेण ज्ञानदो दुर्लभो गुरुः ॥१०३॥\\
गुरवो बहवः सन्ति दीपवच्च गृहे गृहे ।\\[-2mm]
दुर्लभोऽयं गुरुर्देवि सूर्यवत् सर्वदीपकः ॥१०४॥\\
गुरोर्यस्यैव सम्पर्कात् परानन्दोभिजायते ।\\[-2mm]
गुरुं तमेव वृणुयान्नापरं मतिमान्नरः ॥११०॥\\
यस्यानुभवपर्यन्तं बुद्धिस्तत्र प्रवर्तते ।\\[-2mm]
यस्यालोकनमात्रेण मुच्यते नात्र संशयः ॥१११॥\\
शङ्कया भक्षितं सर्वं त्रैलोक्यं सचराचरम् ।\\[-2mm]
सा शङ्का भक्षिता येन स गुरुर्देवि दुर्लभः ॥११२॥\\
दृश्यं विना स्थिरा दृष्टिर्मनश्चालम्बनं विना ।\\[-2mm]
विनायासं स्थिरो वायुर्यस्य स्यात् स गुरुः प्रिये ॥७०॥\\
जाग्रत्स्वप्नसुषुप्तिश्च तुरीयं तदतीतकम् ।\\[-2mm]
यो वेत्ति पञ्चकं देवि स गुरुः कथितः प्रिये ॥७५॥\\
यो वा पराञ्च पश्यन्तीं मध्यमां वैखरीमपि ।\\[-2mm]
चतुष्टयं विजानाति स गुरुः कथितः प्रिये ॥७७॥\\
महामुद्रां नभोमुद्राम् उड्डीयानां जलन्धरम् ।\\[-2mm]
मूलबन्धञ्च यो वेत्ति स गुरुः परमो मतः ॥८५॥\\
पिण्डब्रह्माण्डयोरैक्यं स्थितिं यो वेत्ति तत्त्वतः ।\\[-2mm]
शिरास्थिरोमसंख्यादि स गुरुर्नापरः प्रिये ॥८८॥\\
पद्मादिचतुरशीतिनानासनविचक्षणः ।\\[-2mm]
यमाद्यष्टाङ्गयोगज्ञः स गुरुः परमो मतः ॥८९॥\\
प्रेरकः सूचकश्चैव वाचको दर्शकस्तथा ।\\[-2mm]
शिक्षको बोधकश्चैव षडेते गुरवः स्मृताः ॥१२८॥\\
 रूढाविद्या जगन्माया देहेस्ति ध्वान्तरूपिणी ।\\[-2mm]
तद्वारकः प्रकाशश्च गुरुशब्देन कथ्यते ॥\\
गुकारश्चान्धकारो हि रुकारस्तेज उच्यते ।\\[-2mm]
अज्ञानग्रासकं ब्रह्म गुरुरेव न संशयः ॥\\
गुकारश्चान्धकारस्तु  रुकारस्तन्निरोधकः ।\\[-2mm]
अन्धकारविनाशित्वात् गुरुरित्यभिधीयते ॥\\
गुकारः स्याद्गुणातीतो रूपातीतो रुकारकः ।\\[-2mm]
गुणरूपविहीनत्वाद्गुरुरित्यभिधीयते ॥\\
गुकारः प्रथमो वर्णो मायादिगुणभासकः ।\\[-2mm]
रुकारोऽस्ति परं ब्रह्म मायाभ्रान्तिविमोचकम् ॥\\
यस्यानुग्रहमात्रेण हृदि ह्युत्पद्यते क्षणात् ।\\[-2mm]
ज्ञानं च परमानन्दः सद्गुरुः शिव एव सः ॥\\
नित्यं ब्रह्म निराकारं येन प्राप्तं स वै गुरुः ।\\[-2mm]
स शिष्यं प्रापयेत् प्राप्यं दीपो दीपान्तरं यथा ॥\\
 आचिनोति च शास्त्रार्थमाचारे स्थापयत्यपि ।\\[-2mm]
स्वयमाचरते यस्मादाचार्यस्तेन चोच्यते ॥\\

\section{चतुर्विंशतिगुरवः}

पृथिवी वायुराकाशमापोऽग्निश्चन्द्रमा रविः ।\\[-2mm]
कपोतोऽजगरः सिन्धुः पतङ्गो मधुकृद् गजः ॥\\
मधुपो हरिणो मीनः पिङ्गला कुररोऽर्भकः ।\\[-2mm]
कौमारी शरकृत्सर्प ऊर्णनाभिःसुपेशकृत्
एते हि गुरवो विप्राश्चतुर्विंशतिरीरिता ॥\\

\subsection{पृथिवीगुरुलक्षणम् ।}

भूतैराक्रम्यमाणोऽपि धीरो दैववशानुगैः ।\\[-2mm]
तद्विद्वान्न चलेन्मार्गाह् अनुशिक्षान् क्षितेर्व्रतम् ॥\\

\subsection{वायुगुरुलक्षणम् ।}

विषयेष्वाविशन्षन्योगी नाना धर्मेषु सर्वतः ।\\[-2mm]
गुणदोषव्यपेतात्मा न विषज्येत वायुवत् ॥\\

\subsection{आकाशगुरुलक्षणम् ।}

तेजोवान्भूमयैर्भावैमेधर्द्यैर्वायुनेरितैः ।\\[-2mm]
न स्पृश्यते नभस्तद्वत्कालसृष्टैर्गुणैर्भवेत् ॥\\

\subsection{अब् गुरुलक्षणम् ।}

स्वच्छः प्रकृतितः स्निग्धो मधुरस्तीर्थभूर्नणाम् ।\\[-2mm]
मुनिः पुनात्याप इव दीक्षोपस्पर्शकीर्तनैः ॥\\

\subsection{अग्निगुरुलक्षणम्}

तेजस्वी तपसा दीप्तो धुर्धर्षश्चापरैरपि ।\\[-2mm]
सर्वभक्षोपि युक्तात्मा नादत्ते मलमग्निवत् ॥\\

\subsection{चन्द्रगुरुलक्षणम् ।}

निषेकाद्याः श्मशानान्ताः भावा देहस्य नात्मनः।\\[-2mm]
कलानामिव चन्द्रस्य कालेनाव्यक्तवर्त्मना ॥\\

\subsection{रविगुरुलक्षणम् ।}

गुणैर्गुणानुपादत्ते यथाकाले विमुञ्चति ।\\[-2mm]
न तेषु युज्यते योगी गोभिर्गा इव गोपतिः ॥\\

\subsection{कपोतगुरुलक्षणम् ।}

नातिस्नेहःप्रसङ्गो वा कर्तव्यः क्वापि केनचित् ।\\[-2mm]
कुर्वन्विन्देत  सन्ताप कपोत इव दीनधीः ॥\\

\subsection{अजगरगुरुलक्षणम् ।}

ग्रासं कुमृष्टं विरसं महीयः स्वल्पमेव वा ।\\[-2mm]
यदृच्छयैवापतितं ग्रसेदजगरक्रियः ॥\\
शयिताहानि भूरीणि निराहारोऽनुपक्रमः ।\\[-2mm]
यदि नोपनमेद्ग्रासो महाहिरिव दिष्टभुक् ॥\\

\subsection{सिन्धुगुरुलक्षणम् ।}

अनन्तपारो ह्यक्षोभ्यो दुर्विगाह्यो दुरत्ययः ।\\[-2mm]
समृद्धकामो हीनो  वा नारायणपरो मुनिः ।\\[-2mm]
नोत्सर्पेन्न शुष्येत सरिद्भिरिव सागरः ॥\\

\subsection{पतङ्गगुरुलक्षणम्}

योषिद्धिरण्याभरणाम्बरादि 
द्रव्येषु मायारचितेषु मूढः ।\\[-2mm]
प्रलोभितात्माभ्युपभोगबुध्या
पतङ्गवन्नश्यति नष्ट दृष्टिः ॥\\

\subsection{मधुकृदगुरुलक्षणम्}

स्तोकं स्तोकं ग्रसेद्भासं देहो वर्तेत यावता ।\\[-2mm]
गृहानहिंसन्नातिष्ठेद्वृत्तिं माधुकरीं मुनिः ॥\\
अणुद्भ्यश्च महद्भ्यश्च शास्त्रेभ्यः कुशलो नरः ।\\[-2mm]
सर्वतस्सारमादद्यात्पुष्पेभ्य इव षट् पदः ॥\\

\subsection{गजगुरुलक्षणम् ।}

पदापि युवतीं भिक्षुर्न स्पृशोद्दारवीमपि ।\\[-2mm]
स्पृशन् करीव बद्ध्येत करिण्या अङ्गसद्गतः ॥\\

\subsection{मधुपगुरुलक्षणम् ।}

न देयं नोपभोग्यञ्च लुब्धै र्यंद्दुःखसञ्चितम् ।\\[-2mm]
भुङ्क्ते तदपि तत्रान्यो मधुपेवार्थविन्मधु ॥\\

\subsection{हरिगुरुलक्षणम्}

ग्राम्यगीतं न शृणुयात् यतिर्वनचरः क्वचित् ।\\[-2mm]
शिक्षेत हरिणाद्बुद्धिं मृगयागीतमोहितात् ॥\\

\subsection{मीनगुरुलक्षणम् ।}

जिह्वयातिप्रमाथिन्या जनो रसविमोहितः ।\\[-2mm]
मृत्युमृच्छत्यसद्बुद्धिर्मीनस्तु बडिशैर्यथा ॥\\

\subsection{पिङ्गलगुरुलक्षणम्}

आशा हि परमं दुःखं नैराश्यं परमं सुखम् । 
यथा संच्छिद्य कान्ता सा सुखं सुष्वाप पिङ्गला ॥\\

\subsection{कुरगुरुलक्षणम् ।}

सामिषं कुररं जघ्नुर्बलिनो ये निरामिषाः ।\\[-2mm]
तदामिषं परित्त्यज्य स सुखं समविन्दत ।\\[-2mm]
तथैव सुखमाप्नोति तद्विद्वान्यस्त्वकिञ्चनः ॥\\

\subsection{अर्भकगुरुलक्षणम् ।}
 
न मे मानावमानौ स्तो न चिन्तागेहपुत्रिणाम् ।\\[-2mm]
आत्मक्रीडो ह्यात्मरतो विचरे द्बालवत्सदा ॥\\

\subsection{कुमारीगुरुलक्षणम् ।}

वासो बहूनां कलहो भवेद्वार्ता द्वयोरपि ।\\[-2mm]
एक एव चरेत्तस्मात्कुमार्या इव कङ्कणः ॥\\

\subsection{शरकृद्गुरुलक्षणम् ।}

यथैवमात्मव्यवरुद्धचित्तो 
न वेद किञ्चिद्बहिरन्तरं वा ।\\[-2mm]
तथेषुकारो नृपतिं वृजन्त
मिषौ गतात्मा न ददर्श पार्श्वे ॥\\

\subsection{सर्पगुरुलक्षणम् ।}

गृहारम्भो हि दुःखाय विफलश्चाधृतात्मनः ।\\[-2mm]
सर्पः परकृतं वेश्म प्रविश्य सुखमेधते ॥\\

\subsection{ऊर्णनाभिगुरुलक्षणम् ।}

यथोर्णनाभिर्हृदयादूर्णां संत्यज्य वक्रतः ।\\[-2mm]
तया विहृत्य भूयस्तां ग्रसत्येवं महेश्वरः ॥\\

\subsection{पेशस्कृद् गुरुलक्षणम् ।}

यत्र यत्र मनो देही धारयेत् सततं धिया ।\\[-2mm]
स्नेहाद्द्वेषाद्भयाद्वापि याति तत्तत्स्वरूपताम्  ॥\\
कीटः पेशस्कृतं ध्यायन्कुड्यं तेन प्रवेशितः ।\\[-2mm]
याति तत्तुल्यतां विप्राः पूर्वरूपमसंत्त्यजन् ॥\\

\section{गुरुवैविध्यम्}

इहेष्टकामदं यत्तु परस्मिन्नरकप्रदम् ।\\[-2mm]
यः प्रयच्छति तज्ज्ञानं स निषिद्धगुरुर्भवेत् ॥\\
इहाभीष्टप्रदं यद्वा परत्र स्वर्गभोगदम् ।\\[-2mm]
स काम्यगुरुरित्याहुः तज्ज्ञानं यः प्रयच्छति ॥\\
यन्मोक्षसुखदं ज्ञानं यो ददाति दयापरः ।\\[-2mm]
तं प्राहुर्विहितगुरुं सात्त्विकं निरपेक्षकम् ॥\\
संसारविषयेऽत्यर्थं विरक्तिं वक्ति सर्वदा ।\\[-2mm]
भक्तिमध्यात्मविषये स गुरुर्वाचकस्स्मृतः ॥\\
उपदेशावशिष्टान्यः सूक्ष्मार्थान् सूचयत्यलम् ।\\[-2mm]
यमादिसद्गुणकरान् स भवेत्सूचको गुरुः ॥\\
परब्रह्मकरं ज्ञानमुपदिश्य यथाविधि ।\\[-2mm]
करोति शिष्यं ब्रह्मैक्यं स कारकगुरुर्भवेत् ॥\\

\section{गुरुमहिमा ।}

यथा वह्निसमीपस्थं नवनीतं विलीयते । 
तथा पापं विलीयते सदाचार्यसमीपतः ॥११३॥\\
यदा दीप्तानलः काष्ठं शुष्कमार्द्रञ्च निर्दहेत् ।\\[-2mm]
तथा गुरुकटाक्षस्तु शिष्यपापं दहेत् क्षणात् ॥११४॥\\
यथा महानिलोद्धूतं तूलं दशदिशो व्रजेत् ।\\[-2mm]
तथैव गुरुकारुण्यात् पापराशिः पलायते ॥११५॥\\
दीपदर्शनमात्रेण प्रणश्यति तमो यथा ।\\[-2mm]
सद्गुरोर्दशनाद्देवि तथाज्ञानं विनश्यति ॥११६॥\\
उत्पादकब्रह्मदात्रोर्गरीयान् ब्रह्मदः पिता ।\\[-2mm]
ब्रह्मजन्म हि विप्रस्य प्रेत्य चेह च शाश्वतम् ॥१४६॥\\
ध्यानमूलं गुरोर्मूतिः पूजामूलं गुरोः पदम् ।\\[-2mm]
मन्त्रमूलं गुरोर्वाक्यं मोक्षमूलं गुरोः कृपा ॥१३॥\\
तावदार्त्तिर्भयं शोको लोभमोहभ्रमादयः ।\\[-2mm]
यावन्नायाति शरणं श्रीगुरुं भक्तवत्सलम् ॥१५॥\\
ब्रह्मविष्णुमहेशादिदेवतामुनियोगिनः ।\\[-2mm]
कुर्वन्त्यनुग्रहं तुष्टा गुरौ तुष्टे न संशयः ॥२२॥\\
निग्रहेऽनुग्रहे वापि गुरुः सर्वस्य कारणम् ।\\[-2mm]
निर्गतं यद्गुरोर्वक्त्रात् सर्वं शास्त्रं तदुच्यते ॥९१॥\\
मनुष्यचर्मणा बद्धः साक्षात्परशिवः स्वयम् ।\\[-2mm]
सच्छिष्यानुग्रहार्थाय गूढं पर्यटति क्षितौ ॥५४॥\\
नरवद्दृश्यते लोके श्रीगुरुः पापकर्मणा ।\\[-2mm]
शिववद्दृश्यते लोके भवानि पुण्यकर्मणा ॥५८॥\\
श्रीगुरुं परमं तत्त्वं तिष्ठन्तं चक्षुरग्रतः ।\\[-2mm]
मन्दभाग्या न पश्यन्ति ह्यन्धाः सूर्यमिवोदितम् ॥५९॥\\ 

\section{गुरुगीता ।}

यो गुरुः स शिवः प्रोक्तो यः शिवः स गुरुः स्मृतः ।\\[-2mm]
विकल्पं यस्तु कुर्वीत स भवेत् पातकी गुरौ ॥\\
यदङ्घ्रिकमल द्वन्द्वं द्वन्द्वतापनिवारकम् ।\\[-2mm]
तारकं भवसिन्धोश्च तं गुरुं प्रणमाम्यहम् ॥\\
गुरुरेव जगत्सर्वं ब्रह्मविष्णुशिवात्मकम् ।\\[-2mm]
गुरोः परतरं नास्ति तस्मात्तं पूजयेद्गुरुम् ॥\\
संसारवृक्षमारूढाः पतन्तो नरकार्णवे ।\\[-2mm]
सर्वे येनोद्धृता लोकास्तस्मै श्री गुरवे नमः ॥\\
गुरुर्ब्रह्मा गुरुर्विष्णुः गुरुर्देवो महेश्वरः ।\\[-2mm]
गुरुरेव परं ब्रह्म तस्मै श्री गुरवे नमः ॥\\
अखण्डमण्डलाकारं व्याप्तं येन चराचरम् ।\\[-2mm]
तत्पदं दर्शितं येन तस्मै श्रीगुरवे नमः ॥\\
देहे जीवत्वमापन्नः चैतन्यं निष्फलं परम् ।\\[-2mm]
त्वं पदं दर्शितं येन तस्मै श्री गुरवे नमः ॥\\
अखण्डं परमार्थं सत् ऐक्यं च त्वंतदोः शुभम् ।\\[-2mm]
असिना दर्शितं येन तस्मै श्री गुरवे नमः ॥\\
सर्वश्रुतिशिरोरत्ननीराजितपदाम्बुजम् ।\\[-2mm]
वेदान्ताम्बुजसूर्याभं श्रीगुरुं शरणं व्रजेत् ॥\\
चैतन्यं शाश्वतं शान्तं मायातीतं निरञ्जनम् ।\\[-2mm]
नादबिन्दुकलातीतं तस्मै श्री गुरवे नमः ॥\\
स्थावरं जङ्गमं चेति यत्किञ्चिज्जगतीतले ।\\[-2mm]
व्याप्तं यस्य चिता सर्वं तस्मै श्रीगुरवे नमः ॥\\
त्वं पिता त्वं च मे माता त्वं बन्धुस्त्वञ्च दैवतम् ।\\[-2mm]
संसारप्रीतिभङ्गाय तुभ्यं श्रीगुरवे नमः ॥\\
यत्सत्तया जगत्सत्वं यत्प्रकाशेन भायुतम् ।\\[-2mm]
नन्दनं च यदानन्दात्तस्मै श्रीगुरवे नमः ॥\\
येन चेतयताऽऽपूर्यं चित्तं चेतयते नरः ।\\[-2mm]
जाग्रत् स्वप्नसुषुप्त्यादौ तस्मै श्रीगुरवे नमः ॥\\
यस्य ज्ञानादिदं विश्वमदृश्यं भेदभेदतः ।\\[-2mm]
यत्स्वरूपावशेषं च तस्मै श्रीगुरवे नमः ॥\\
य एव कार्यरूपेण कारणेनापि भाति च ।\\[-2mm]
कार्यकारणनिर्मुक्तस्तस्मै श्रीगुरवे नमः ॥\\
ज्ञानशक्तिस्वरूपाय कामितार्थप्रदायिने ।\\[-2mm]
भुक्तिमुक्तिप्रदात्रे च तस्मै श्रीगुरवे नमः ॥\\
अनेकजन्मसम्प्राप्तकर्मकोटिविदाहिने ।\\[-2mm]
ज्ञानानलप्रभावेन तस्मै श्रीगुरवे नमः ॥\\
न गुरोरधिकं तत्त्वं न गुरोरधिकं तपः ।\\[-2mm]
न गुरोरधिकं ज्ञानं तस्मै श्रीगुरवे नमः ॥\\
मन्नाथः श्रीजगन्नाथो मद्गुरुः श्रीजगद्गुरुः ।\\[-2mm]
ममात्मा सर्वभूतात्मा तस्मै श्रीगुरवे नमः ॥\\
गुरुरादिरनादिश्च गुरुः परम दैवतम् ।\\[-2mm]
गुरोः समानः को वास्ति तस्मै श्रीगुरवे नमः ॥\\
एक एव परो बन्धुर्विषमे समुपस्थिते ।\\[-2mm]
निस्पृहः करुणासिन्धुस्तस्मै श्रीगुरवे नमः ॥\\
गुरुमध्ये स्थितं विश्वं विश्वमध्ये स्थितो गुरुः ।\\[-2mm]
विश्वरूपो विरूपोऽसौ तस्मै श्रीगुरवे नमः ॥\\
भवारण्यप्रविष्टस्य दिङ्मोहभ्रातचेतसः ।\\[-2mm]
येन संदर्शितः पन्थास्तस्मै श्रीगुरवे नमः ॥\\
तापत्रयाग्नितप्तानां श्रान्तानां प्राणिनां मुमे ।\\[-2mm]
गुरुरेव परा गङ्गा तस्मै श्रीगुरवे नमः ॥\\
हेतवे सर्वजगतां संसारार्णवसेतवे ।\\[-2mm]
प्रभवे सर्वविद्यानां शंभवे गुरवे नमः ॥\\
ध्यानमूलं गुरोर्मूर्तिः पूजामूलं गुरोःपदम् ।\\[-2mm]
मन्त्रमूलं गुरोर्वाक्यं मोक्षमूलं गुरोःकृपा ॥\\
हरणं भवरोगस्य तरणं क्लेशवारिधेः ।\\[-2mm]
भरणं सर्वलोकस्य शरणं चरणं गुरोः ॥\\
शिवे रुष्टे गुरुस्त्राता गुरै रुष्टे न कश्चन ।\\[-2mm]
तस्मात्परगुरुं लब्ध्वा तमेव शरणं व्रजेत् ॥\\
अत्रिनेत्रः शिवः साक्षात् द्विभुजश्चापरो हरिः ।\\[-2mm]
योऽचतुर्वदनो ब्रह्मा श्रीगुरुः कथितः प्रिये ॥\\
नित्याय निर्विकाराय निरवद्याय योगिने ।\\[-2mm]
निष्कलाय निरीहाय शिवाय गुरवे नमः ॥\\
शिष्यहृत्पद्मसूर्याय सत्याय ज्ञानरूपिणे ।\\[-2mm]
वेदान्तवाक्यवेद्याय शिवाय गुरवे नमः ॥\\
उपायोपेयरूपाय सदुपायप्रदर्शिने ।\\[-2mm]
अनिर्वाच्याय वाच्याय शिवाय गुरवे नमः ॥\\
कार्यकारणरूपाय रूपारूपाय ते सदा ।\\[-2mm]
अप्रमेयस्वरूपाय शिवाय गुरवे नमः ॥\\
दृग्दृश्यद्रष्टृरूपाय निष्पन्ननिजरूपिणे ।\\[-2mm]
अपारायाद्वितीयाय शिवाय गुरवे नमः ॥\\
 गुणधाराय गुणिने गुणस्वरूपिणे ।\\[-2mm]
जन्मिने जन्महीनाय शिवाय गुरवे नमः ॥\\
अनाद्यायाखिलाद्याय मायिने गतमायिने ।\\[-2mm]
अरूपाय स्वरूपाय शिवाय गुरवे नमः ॥\\
सर्वमन्त्रस्वरूपाय सर्वतन्त्र स्वरूपिणे ॥\\
सर्वगाय समस्ताय शिवाय गुरवे नमः ॥\\
मनुष्यचर्मणाऽऽबद्धः साक्षात्परशिवः स्वयम् ।\\[-2mm]
गुरुरित्यभिधां गृह्णन् गूढः पर्यटति क्षितौ ॥\\
गुरोः कृपा प्रसादेन ब्रह्मविष्णुमहेश्वराः ।\\[-2mm]
समर्था तत्प्रसादो हि केवलं गुरु सेवया ॥\\
श्रीमत्परब्रह्म गुरुं स्मरामि श्रीमत्परब्रह्मगुरुं भजामि ।\\[-2mm]
श्रीमत्परब्रह्मगुरुं वदामि श्रीमत्परब्रह्मगुरुं नमामि ॥\\
एकं नित्यं विमलमचलं सर्वधीसाक्षिभूतम् ।\\[-2mm]
भावातीतं त्रिगुणरहितं सद्गुरुं तं नमामि ॥\\
आनन्दमानन्दकरं प्रसन्नं 
ज्ञानस्वरूपं निजबोधयुक्तम् ।\\[-2mm]
योगीन्द्रमीड्यं भवरोगवेद्यं 
श्रीमद्गुरुं नित्यमहं नमामि ॥\\
नित्यं शुद्धं निराभासं निराकारं निरञ्जनम् ।\\[-2mm]
नित्यबोधचिदानन्दं गुरुं ब्रह्म नभाम्यहम् ॥\\
सच्चिदानन्दरूपाय व्यापिने परमात्मने ।\\[-2mm]
नमः श्रीगुरुनाथाय प्रकाशानन्दमूर्तये ॥\\
सच्चिदानन्दरूपाय कृष्णाय क्लेशहारिणे ।\\[-2mm]
नमो वेदान्तवेद्याय गुरवे बुद्धिसक्षिणे ॥\\
यस्य प्रसादादहमेव विष्णुर्मय्येव सर्वं परिकल्पितं च ।\\[-2mm]
इत्थं विजानामि सदात्मतत्वं तस्याङ्घ्रिपद्मं प्रणतोऽस्मि नित्यम् ॥\\
नाकारं नो विकारं नहि जनि मरणं नैव पुण्यं न पापम् ।\\[-2mm]
नो तत्वं तत्वमेकं सहजसमरसं सद्गुरुं तं नमामि ॥\\

\section{दीक्षोपदेशः}

\subsection{उपदेशत्रैविध्यम् ।}

यथा पिपीलिका मन्दमन्दं वृक्षाग्रगं फलम् ।\\[-2mm]
चिरेणाप्नोति कर्मोपदेशश्चापि तथा स्मृतः ॥३१॥\\
यथा कपिश्च शाखायां शाखामुल्लंघ्य यत्नतः ।\\[-2mm]
फलं प्राप्नोति धर्मस्य चोपदेशस्तथा प्रिये ॥३२॥\\
यथा वियद्गमः शीघ्रं फल एव निषीदति ।\\[-2mm]
तथा ज्ञानोपदेशश्च कथितः कुलनायिके ॥३३॥\\

\subsection{दीक्षात्रैविध्यम् ।}

दिव्यभावप्रदानाच्च क्षालनात् कल्मषस्य च । 
दीक्षेति कथिता सद्भि र्भवबन्ध विमोचनात् ॥\\
यया चोन्मीलितात्मानो भवन्ति पशवः शिवाः ।\\[-2mm]
सा दीक्षा ह्युदिता देवि पशुपाशविमोचिका ॥\\
मन्त्रौषधेः यथा हन्याद् विषशक्तिं कुलेश्वरि । 
पशुपाशं तथा छिन्द्यात् दीक्षया मन्त्रवित् क्षणात् ॥ 
स्पर्शाख्या देवि दृक्संज्ञा मानसाख्या महेश्वरि ।\\[-2mm]
क्रियायासादिरहिता देवि दीक्षा त्रिधा स्मृता ॥३४॥\\  
यथा पक्षी स्वपक्षभ्यां शिशून् संवर्द्धयेच्छनैः ।\\[-2mm]
स्पर्शदीक्षोपदेशश्च तादृशः कथितः प्रिये ॥३५॥\\
स्वापत्यानि यथा मत्स्यो वीक्षणेनैव पोषयेत् ।\\[-2mm]
दृग्भ्यां दीक्षोपदेशश्च तादृशः परमेश्वरि ॥३६॥\\
यथा कूर्मः स्वतनयान् ध्यानमात्रेण पोषयेत् ।\\[-2mm]
वेधदीक्षोपदेशश्च मानसः स्यात् तथाविधः ॥३७॥\\
शक्तिपातानुसारेण शिष्योऽनुग्रहमर्हति ।\\[-2mm]
यत्र शक्तिर्न पतति तत्र सिद्धिर्न जायते ॥३८॥\\
उपपातकलक्षाणि महापातककोटिशः ।\\[-2mm]
क्षणाद्दहति देवेशि दीक्षा हि विधिना कृता ॥८५॥\\
उपासनशतेनापि यां विना नैव सिध्यति ।\\[-2mm]
तां दीक्षामाश्रयेद् यत्नात् श्रीगुरोर्मन्त्रसिद्धये ॥८८॥\\
रसेन्द्रेण यथा विद्धमयः सुवर्णतां व्रजेत् ।\\[-2mm]
दीक्षाविद्धस्तथा ह्यात्मा शिवत्वं लभते प्रिये ॥८९॥\\
विधवायाः सुतादेशात् कन्यायाः पितुराज्ञया ।\\[-2mm]
नाधिकारः स्वतो नार्याः भार्यायाः भर्तुराज्ञया ॥\\
स्याद्वेदाध्ययने शूद्रो नाधिकारी यथा प्रिये ।\\[-2mm]
तथैवादीक्षितश्चापि नाधिकारी कुलेश्वरि ॥\\
जन्मान्तर सहस्रेषु कृतपाप प्रणाशनात् ।\\[-2mm]
परदेवप्रकाशाच्च जप इत्यभिधीयते ॥\\
मननात् तत्वरूप्स्य देवस्यामिततेजसः ।\\[-2mm]
त्रायते सर्वभयतस्तस्मान्मन्त्र शरीरितः ॥\\
देहमास्थाय भक्तानां व्रदनाच्च पार्वति ।\\[-2mm]
तापत्रयादिशमनाद्देवता परिकीर्तिता ॥\\
पूर्वजन्मानुशमनाज्जन्ममृत्युनिवारणात् ।\\[-2mm]
सम्पूर्णफलदानाच्च पूजेति कथिता प्रिये ॥\\
तत्वात्मकस्य देवस्य परिवारवृतस्य च ।\\[-2mm]
नवानन्दप्रजननात्तर्पणं समुदाहृतम् ॥\\
पञ्चाङ्गोपासनेनेष्टदेवता प्रीतिदानतः ।\\[-2mm]
पुरश्चरति भक्तस्य तत्पुरश्चरणं प्रिये ॥\\
आत्मसिद्धिप्रदानाच्च सर्वरोगनिवारणात् ।\\[-2mm]
नवसिद्धिप्रदानाच्च आसनं कथितं प्रिये ॥\\
दह्यन्ते ध्यायमानानां धातूनाञ्च यथा मलम् ।\\[-2mm]
तथेऽन्द्रियाणां दह्यन्ते दोषाः प्राणस्य संयमात् ॥  
जपध्यानं विनाऽगर्भः सगर्भ्स्तत्द्विपर्ययात् ।\\[-2mm]
अगर्भाद् गर्भसंयुक्तः प्राणायमः शताधिकः ॥\\
प्राणायामैः विशुद्धात्मा यद्यत् कर्म करोति हि ।\\[-2mm]
तत्तत् फलत्यसंदेहस्वप्रयत्नेन वा कृतम् ॥\\
यः शिवः स्वर्गः सूक्ष्मश्चोन्मना निष्फलोऽव्ययः । 
व्योमकारो ह्यजोऽनन्तः स कथं पूज्यते प्रिये ॥\\
अत एव शिवस्साक्षात् गुरुरूपं समाश्रितः ।\\[-2mm]
भक्त्या संपूजितो देवि भुक्तिं मुक्तिं प्रयच्छति ॥\\
सद्भक्तरक्षणायैव निराकारोऽपि साकृतिः ।\\[-2mm]
शिवः कृपानिधिर्लोके संसारीव हि चेष्टते ॥\\
विशिष्टं दीयते ज्ञानं क्षीयते पापसञ्चयः ।\\[-2mm]
मायाकर्ममलोद्भूता यतो दीक्षेति सा स्मृता ॥\\
	
\subsection{दीक्षासप्तविधत्वम् ।}

यौगिकी मानसी चान्या स्पार्शिकी चाक्षुषी तथा ।\\[-2mm]
वाचिकी तान्त्रिकी हौत्री दीक्षेयं सप्तधा मता ॥\\
योगमार्गेण शिष्यस्य देहमाविश्य यद्गुरुः ।\\[-2mm]
बोधयेद्देवतातत्त्वं सा दीक्षा यौगिकी मता ॥\\
आदिश्य देवताभावं तेजसा यद्दयालुना ।\\[-2mm]
शिष्यं गुरुरनुध्यायेत् सा दीक्षा मानसी भवेत् ॥\\
हार्द्रमन्त्रमयं ज्योतिर्हस्ते सञ्चित्य यद्गुरुः ।\\[-2mm]
ब्रह्मरन्ध्रे स्पृशेच्छिष्यं सा दीक्षा स्पार्शिकी भवेत् ॥\\
देवताविग्रहो भूत्वा यच्छिष्यं दयया गुरुः ।\\[-2mm]
प्रसन्नया दृशा पश्येत् सा दीक्षा चाक्षुषी स्मृता ॥\\
सञ्चित्य हृदये तत्त्वं कर्णे शिष्यस्य यद्गुरुः ।\\[-2mm]
मन्त्रमुच्चारयेत्सम्यक् सा दीक्षा मान्त्रिकी भवेत् ॥\\
दिव्यानामपि मन्त्राणां यद्व्याख्यानेन देशिकः ।\\[-2mm]
शिष्यायोपदिशेत्तत्वं सा दीक्षा तान्त्रिकी स्मृता ॥\\
सकुण्डमण्डपा होमक्रियाकौशलशालिनी ।\\[-2mm]
अभिषेकादि सम्पन्ना हौत्री दीक्षेयमुच्यते ॥\\
तारतम्यं समालोक्य दीक्षा कार्या विपश्चिता ।\\[-2mm]
शक्त्तिपातानुसारेण शिष्योऽनुग्रहमर्हति ॥\\
अतः परं समालक्ष्य गुरुश्शिष्यस्य योग्यताम् ।\\[-2mm]
षडध्वशुद्धिं कुर्वीत सर्वबन्धविमुक्तये ॥\\
कलातत्वं च भुवनम् वर्णः पदमतः परम् ।\\[-2mm]
मन्त्रं चेति समासेन षडध्वा परिपठ्यते ॥\\

\subsection{मन्त्रसिद्धिः ।}

आब्रह्मबीजदोषाश्च नियमातिक्रमोद्भवाः ।\\[-2mm]
ज्ञानाज्ञानकृतां सर्वे प्रणश्यन्ति जपात् प्रिये ॥६॥\\
संसारे दुःखभूयिष्ठे यदीच्छेत् सिद्धिमात्मनः ।\\[-2mm]
पञ्चाङ्गोपासनेनैव मन्त्रजापी व्रजेत् सुखम् ॥७॥\\ 
पूजा त्रैकालिकी नित्यं जपस्तर्पणमेव च ।\\[-2mm]
होमो ब्राह्मणभुक्तिश्च पुरश्चरणमुच्यते ॥८॥\\
यद् यदङ्गं विहीयेत तत्संख्याद्विगुणो जपः ।\\[-2mm]
कुर्याद् द्वित्रिचतुःपञ्चसंख्यां वा साधकः प्रिये ॥९॥\\
कुर्वीत चाङ्गसिध्यर्थं तदशक्तौ स भक्तितः ।\\[-2mm]
तच्चेदङ्गं विहीयेत मन्त्री नेष्टमवाप्नुयात् ॥१०॥\\
उपदेशस्य सामर्थ्यात् श्रीगुरोश्च प्रसादतः ।\\[-2mm]
मन्त्रप्रभावाद्भक्त्या च मन्त्रसिद्धिः प्रजायते ॥१३॥\\
अनेककोटिमन्त्राणि चित्ताकुलकराणि च ।\\[-2mm]
मन्त्रं गुरुकृपाप्राप्तमेकं स्यात् सर्वसिद्धिदम् ॥१९॥\\
यथा घटश्च कलशः कुम्भश्चैकार्थवाचकः ।\\[-2mm]
तथा देवश्च मन्त्रश्च गुरुश्चैकार्थ उच्यते ॥६४॥\\
यथा देवस्तथा मन्त्रो यथा मन्त्रस्तथा गुरुः ।\\[-2mm]
देवमन्त्रगुरूणाञ्च पूजया सदृशं फलम् ॥६५॥\\
मन्त्रार्थं मन्त्रचैतन्यं योनिमुद्रां न वेत्ति यः ।\\[-2mm]
शतकोटिजपेनापि तस्य सिद्धिर्न जायते ॥५९॥\\
चैतन्यरहिता मन्त्राः प्रोक्ता वर्णास्तु केवलम् ।\\[-2mm]
फलं नैव प्रयच्छन्ति लक्षकोटिजपादपि ॥६१॥\\
हृत्कण्ठग्रन्थिभेदश्च सर्वावयववर्धनम् ।\\[-2mm]
आनन्दाश्रु च पुलको देहावेशः कुलेश्वरि ।\\[-2mm]
गद्गदोक्तिश्च सहसा जायते नात्र संशयः ॥६३॥\\
सकृदुच्चरितेऽप्येवं मन्त्रे चैतन्यसंयुते ।\\[-2mm]
दृश्यन्ते प्रत्यया यत्र पारम्पर्य तदुच्यते ॥६४॥\\
शिवे मन्त्रे गुरौ यस्य भावना सदृशी भवेत् ।\\[-2mm]
भोगो मोक्षश्च सिद्धिश्च शीघ्रं तस्य भवेद्ध्रुवम् ॥\\

\section{जपविधिः ।}

सूर्यस्याग्नेर्गुरोरिन्दोर्दीपस्य च जलस्य च ।\\[-2mm]
गोविप्रकुलवृक्षाणां सन्निधौ शस्यते जपः ॥२५॥\\
गृहे शतगुणं विद्याद् गोष्ठे लक्षगुणं भवेत् ।\\[-2mm]
कोटिर्देवालये पुण्यमनन्तं शिवसन्निधौ ॥२६॥\\
तूलकम्बलवस्त्राणां सिंहव्याघ्रमृगाजिनम् ।\\[-2mm]
कल्पयेदासनं धीमान् सौभाग्यज्ञानवृद्धिदम् ॥३३॥\\
पद्मस्वस्तिकवीरादिष्वासनेषूपविश्य च ।\\[-2mm]
जपार्चनादिकं कुर्यादन्यथा निष्फलं भवेत् ॥३४॥\\
एकैकमङ्गुलीभिः स्याद्रेखाभिर्दशधा फलम् ।\\[-2mm]
मणिभिः शतसाहस्रं माणिक्याऽनन्तमुच्यते ॥५०॥\\
त्रिंशद्भिः स्याद्धनं पुष्टिः सप्तविंशतिभिर्भवेत् ।\\[-2mm]
पञ्चविंशतिभिर्मोक्षं पञ्चदश्याभिचारके ।\\[-2mm]
पञ्चाशद्भिः कुलेशानि सर्वसिद्धिरुदीरिता ॥५१॥\\
उच्चैर्जपोऽधमः प्रोक्त उपांशुर्मध्यमः स्मृतः ।\\[-2mm]
उत्तमो मानसो देवि त्रिविधः कथितो जपः ॥५४॥\\

भक्ष्यं हविष्यं शाकादि विहितानि फलान्यपि ।\\[-2mm]
मूलं शक्तु यवानाञ्च शस्तान्येतानि मन्त्रिणाम् ॥७४॥\\
यस्यान्न पानपुष्टाङ्गः कुरुते धर्मसञ्चयम् ।\\[-2mm]
अन्नदातुः फलं चार्द्धं कर्तुश्चार्द्धं न संशयः ॥७५॥\\
तस्मात् सर्वप्रयत्नेन परान्नं वर्जयेत् सुधीः ।\\[-2mm]
पुरश्चरणकाले च काम्यकर्मस्वपीश्वरि ॥७६॥\\
जिह्वा दग्धा परान्नेन करौ दग्धौ प्रतिग्रहात् ।\\[-2mm]
मनो दग्धं परस्त्रीभिः कार्यसिद्धिः कथं भवेत् ॥७७॥\\
शान्तः शुचिमिताहारो भूशायी भक्तिमान् वशी ।\\[-2mm]
निर्द्वन्द्वः स्थिरधीर्मौनी संयतात्मा जपेत् प्रिये ॥११०॥\\
तन्निष्ठस्तद्गतप्राणस्तच्चित्तस्तत्परायणः ।\\[-2mm]
तत्पदार्थानुसन्धानं  कुर्वन् मन्त्रं जपेत् प्रिये ॥११३॥\\
जपात् श्रान्तः पुनर्ध्यायेद्ध्यानात् श्रान्तः पुनर्जपेत् ।\\[-2mm]
जपध्यानादियुक्तस्य क्षिप्रं मन्त्रः प्रसिध्यति ॥११४॥\\
यदृच्छया श्रुतं मन्त्रं दृष्टेनापि छलेन च ।\\[-2mm]
पत्रे स्थितं वा चाध्याप्य तज्जपः स्यादनर्थकृत्॥२०॥\\

\section{जपकाले विवर्जनीयानि ।}

जाड्यं दुःखं तृणच्छेदं विवादं वा मनोरथम् ।\\[-2mm]
बहिस्तु देहवायुञ्च जपकाले विवर्जयेत् ॥१०९॥\\
उष्णीशी कञ्चुकी नग्नो मुक्तकेशो गणावृतः।\\[-2mm]
अपवित्रोत्तरीयश्चाशुचिर्गच्छंश्च नो जपेत् ॥१०८॥\\
आलस्यं जृम्भणं निद्रां क्षुतं निष्ठीवनं भयम् ।\\[-2mm]
नीचाङ्गस्पर्शनं कोपं जपकाले विवर्जयेत् ॥१०६॥\\
मलिनाम्बरकेशादिमुखदौर्गन्धसंयुतः ।\\[-2mm]
यो जपेत्तं दहत्याशु देवता सुजुगुप्सिता ॥१०५॥\\
विण्मूत्रत्यागशेषादियुक्तः कर्म करोति यः ।\\[-2mm]
जपार्चनादिकं सर्वमपवित्रं भवेत् प्रिये ॥१०४॥\\
अमेध्येन तु देहेन न्यासं देवार्चनं जपम् ।\\[-2mm]
होमं कुर्वन्ति चेन्मूढास्तत् सर्वं निष्फलं भवेत् ॥१०३॥\\
अत्याहारः प्रलापश्च प्रजल्पो नियमाग्रहः ।\\[-2mm]
अन्यासङ्गश्च लौल्यञ्च षड्भिर्मन्त्रो न सिध्यति ॥१०८॥\\
मनोऽन्यत्र शिवोऽन्यत्र शक्तिरन्यत्र मारुतः ।\\[-2mm]
न सिध्यति वरारोहे लक्षकोटिजपादपि ॥१००॥\\
धनार्थं गम्यते तीर्थं दम्भार्थं क्रियते तपः ।\\[-2mm]
ख्यात्यर्थं दीयते दानं कथं सिद्धिर्वरानने ॥१०२॥\\


\section{आत्मविद्या}

गुरोः कॄपा प्रसादेन ब्रह्माहमिति भावयेत् ।\\[-2mm]
अनेन मुक्तिमार्गेण ह्यात्मज्ञानं प्रकाशते ॥\\
श्रीगुरुं सच्चिदानन्दं भावातीतं विभाव्य च ।\\[-2mm]
तन्निदर्शितमार्गेण ध्यानमग्नो भवेत्सुधीः ॥\\
परात्परतरं ध्यायेच्छुद्धस्फटिकसन्निभम् ।\\[-2mm]
हृदयाकाशमध्यस्थं स्वाङ्गुष्ठपर्रिमाणकम् ॥\\
अङ्गुष्ठमात्रं पुरुषं ध्यायतश्चिन्मयं हृदि ।\\[-2mm]
तत्र स्फुरति यो भावः शृणु तत्कथयामि ते ॥\\
यथा निजस्वभावेन केयूरकटकादयः ।\\[-2mm]
सुवर्णत्वेन तिष्ठन्ति तथाऽहं ब्रह्म शाश्वतम् ॥\\
एवं ध्यायन् परंब्रह्म स्थातव्यं यत्र कुत्रचित् ।\\[-2mm]
कीटो भृङ्ग इव ध्यानात् ब्रह्मैव भवति स्वयम् ॥\\
यदृच्चया चोपपन्नं ह्यल्पं बहुळमेव वा ।\\[-2mm]
नीरागेणैव भुञ्जीत स्वाभ्याससमये मुदा ॥\\
एकमेवाद्वितीयोऽहम् गुरुवाक्यात्सुनिश्चितम् ।\\[-2mm]
एवमभ्यस्यतो नित्यं न सेव्यं वै वनान्तरम् ॥\\
अभ्यासान्निमिषेणैव समाधिमधिगच्छति ।\\[-2mm]
जन्मकोटिकृतं पापं तत्क्षणादेव नश्यति ॥\\
न तत्सुखं सुरेन्द्रस्य न सुखं चक्रवर्तिनाम् ।\\[-2mm]
यत्सुखं वीतरागस्य सदा संतुष्टचेतसः ॥\\
रसं ब्रह्म पिबेद्यश्च तृप्तो यः परमात्मनि ।\\[-2mm]
इन्द्रं च मनुते रङ्कं नृपाणां तत्र का कथा ॥\\
देशः पूतो जनाः पूतास्तादृशो यत्र तिष्ठति ।\\[-2mm]
तत्कटाक्षोऽथ संसर्गः परस्मै श्रेयसेप्यलम्  ॥\\
देही ब्रह्म भवेदेवं प्रसादाद्ध्यानतो गुरोः ।\\[-2mm]
 नराणां च फलप्राप्तौ भक्तिरेव हि कारणम् ॥\\
\end{document}
